---
title: "İlhamperest"
date: 2019-07-08T21:30:50+03:00
draft: true
author: "ASelcuk"
categories: ["Tum Yazilar","Aklimdakiler","Tavsiyeler"]
tags: ["ilham","casey neistat","hasan soylemez","tvmisha","gurkan genc","hale sargin","aklimdakiler","tavsiye"]
series: ["ilham"]
toc: true
summary: "Beni etkileyenler sizi de etkilerlerler, belki.."
---

İlham aldığımız kişiler, bizi biz yapan değerleri oluşturmak konusunda muazzam bir öneme sahip. Attığımız adımlarda farkında olarak veya olmayarak onların yürüdüğü yollara yakın yollardan 
ilerliyoruz. Benim de ilham aldığım ve takip etmekten keyif aldığım tabiki pek çok insan var. Fikirlerinden ve deneyimlerinden yararlandığım, eğlenceli bulduğum. Bu insanların hem daha 
fazla tanınmasını sağlamak için hem de onları buraları okuyanlara anlatabilmek için bi yazı kaleme almaya karar verdim. Günümüz dünyasında güzel işler yaptığını düşündüğüm insanları anlatacak 
bir yazı hatta belki de bir yazı serisi. 

Sizleri tanıştırabilirsem ne mutlu bana, keyifli okumalar!

### Casey Neistat


Casey, bir Youtuber. 17 yaşında kaza eseri baba olduğu için okulu bırakan ve bulaşıkçılık yapmak zorunda kalan, alt gelir sınıfı bir aileye mensup. Ancak bunlar onu yolundan alıkoymaya 
yeterli değil elbette. Kardeşiyle birlikte çektiği *“The Neistat Brothers”* dizisini HBO’ya satarak kariyerindeki ilk büyük adımlarını atan, Cannes Film Festivali’nde filmi yayınlanan, startupı
Beme’i CNN bünyesine katan ve pek çok firmanın reklam filmlerini çeken de kendisi. Herkesin kendi hayatında mutlak suretle karşılaştığı zorluklardan kendi payına düşenleri oldukça zarif bir
şekilde aşmış, hayatını arzuladığı güzellikte yaşayan birisi Casey. Onun hayata, harekete geçmeye ve hata yapma pahasına denemeye olan azmi beni de pek çok defa ayağa kaldırdı. Onun mottosuyla
“DO MORE”!

{{< youtube V6Y-ahQFQDA >}}



### Hasan Söylemez


Bir gazeteci düşünün, yaşadığı hayattan bunalan ve yeni aldığı bisikletle Türkiye turuna çıkan. Hasan Söylemez, sekiz buçuk ayda Türkiye’yi bisikletle köşe bucak dolaşarak fotoğraf çekip yol 
almış. Yolda çektiği fotoğraflar için açtığı sergilerden elde ettiği gelirlerle hayır kurumlarına ve köy okullarına pek çok bağış yapmış. Ve tüm bu yolculuğu *“Hayata Yolculuk”* kitabında yazmış.
Tüm bunlar kulağa oldukça güzel geliyor elbette ama dahası da var. Hasan şu sıralar Afrika’da. *“Hayallere Yolculuk”* adını verdiği projesiyle Afrika’nın 54 ülkesini bisikletle dolaşmayı ve bu kara 
kıtanın hayal arşivini oluşturmayı kafaya koymuş. Bir ülkeden diğerine pedallayarak oluşturduğu hayal arşivi belgeselini Youtube kanalı üzerinden tüm dünyayla paylaşıyor. Yaptıklarının anlamı çok
büyük benim için. Tanınması ve anlaşılması adına..


{{< youtube IrZbm4Sz-GE >}}

### tvMisha



ODTÜlü çılgın bir sosyolog. Gerçek ismiyle Defne Büyükduman’ı, bi vlogu sayesinde keşfetmiştim. Japonya’da ve ardından Fransa’da okuduğu bir senelik sürede ürettiklerini ve ardından çektiği 
gezi-goygoy tadındaki videolarını çok sevdim. Doğal, samimi ve heyecan dolu. Yaptıklarından keyif almasını bilen ve mutlu olabilen birisi benim için. Bir nevi ben üniversite dönemimi nasıl 
geçirmeliyim gibi bi cevap niteliğinde :D. Gezip görmem ve yaşamımdan keyif almam gerektiğini, unuttuğumda bana hatırlatan birisi. Ayrıca bu sıralar Twitch üzerinden yayın yapmaya da başlamış. 
(Defne, lügatıma “goygoy“ kelimesini kazandırdığın için teşekkürler ve eğer buralara uğrarsan selamlar :) )

{{< youtube 87lBRtFoBI4 >}}

### Gürkan Genç



Gürkan Genç, demir atlı adam. 2010-2011 yılları arasında Türkiye’den Japonya’ya bisikletle seyahat etmiş. 2012 senesinde başladığı ve hala devam yolculuğunda ise rotası tüm dünya. Avrupa ve 
Afrikadan sonra şimdi Güney Amerika’da ve bu yolda  48 ülkeden geçmiş, -57C ve 61C sıcaklıklarda pedallamış, 473.000 metre tırmanmış, göğsüne silah dayanmış birisi. Gittiği ülkelerde yaptığı 
sunumlarda yaklaşık yarım milyon öğrenciyle buluşmuş, onlara bisikleti ve Türkiye’yi anlatmış. Gürkan Genç, birlikte pedallamayı en çok istediğim bisikletlilerden. Yoldaki deneyimlerini kendi sitesinde yazıyor ve diğer sosyal mecralarda da paylaşımlarda bulunuyor.
En güzeli kendi dilinden yolculuğunu okumak, sitesini ziyaret etmenizi tavsiye ederim. 

{{< youtube Klp0EzOZTM0 >}}

### Hale Sargın


Kendi kelimeleriyle;

> *“Ruhunu gökgürültüsü ve şimşeklerin beslediği ateşli toprakların kadınıyım. Modern dünyanın aşırı evcilleştirilmiş kadınlarının yaşadığı sıcak evlerden kaçıp yemyeşil ormanlara, heybetli dağlara,
gürül gürül suların çağladığı vadilere, yağmurların yıkadığı patikalara sığındım.”*

Hale, 2012 senesinde İtalya’da katıldığı bir Avrupa Gönüllülük Hizmeti projesi ile hayatının yönünü değiştirmiş. İtalya’dan döndükten sonra Brezilya’da sırtçantalı olarak başladığı yolculuğuna
bisikletle devam etmeye karar vermiş ve Amerika kıtasını baştan başa geziyor şimdi. Sosyal mecralarda tüm bu deneyimleri *“İşim Gücüm Gezmek”* adı altında paylaşıyor. Seyahat etmeyi arzulayan bir
kadın için gerçek bir rehber. Neşesi, rengarenk yaşamı ve enerjisiyle hayran olunası. Ayrıca Ekotürk kanalında her hafta yayınlanan gezilerini ve izlenimlerini aktardığı bir programı da var.

{{< youtube KmKVyjkk6AQ >}}