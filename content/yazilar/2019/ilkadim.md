---
title: "İlk Adım"
date: 2019-06-27T00:25:49+03:00
draft: true
author: "ASelcuk"
categories: ["Tum Yazilar","Aklimdakiler"]
tags: ["aklimdakiler"]
toc: true
summary: "İlk yazım.. Çektiğim onca acıdan sonra.. Olala!"
img: "images/yazilar/2019-6/howl.jpg"
---

Başlamak hep en zoru. Bugüne kadar aklıma heyecan verici fikirler geldi ama çoğunu gerçekleştirmeden bir kenara bıraktım. Çünkü ilk adımı atmak hep zor olmuştu. İnternet sitesi kurmak da bu fikirlerden biri benim için. Kimya dersinde sıkıntıdan patladığım bir anda aklıma gelmişti site kurmak. Arka sıralardan birinde oturmuş Avrupaya dair gezi planları yaparken ve Erasmus bloglarını incelerken birden aydınlanmıştım. Yurtdışında yaşadığım deneyimlerimi paylaşmak çok güzel olabilirdi. Dahası seyahatlerime ve tecrübelerime dair çok daha kapsamlı paylaşımlar yapabilirdim. Bi site açmak eğlenceli olabilirdi benim için. Bu düşüncelerin getirdiği heyecanla kimyadan sonra, danışmanlık dersinde Turgut Hocaya nasıl websitesi kurabileceğimi sormuştum. Statik site üreteçlerini ve Github Pages’i önermişti üstad.-Bu konu hakkında konuştuğum ilk kişinin Turgut Uyar olması :D -Böylece ne yapmam gerektiğini az çok öğrenmiştim ama yine de cevap bulmam gereken başka sorular da vardı. Neden bi site açmalıyım ki?

Bu sorunun bulabildiğim bi kaç cevabı var benim için. İlki hatıra biriktirmek. Keyif aldığım pek çok deneyim yaşıyorum hayatta. Farklı yerlerde ve farklı zamanlarda. Ama yaşadıklarımı hayatın kendi akışı içinde ve üzerinden zaman geçtikçe bir şekilde unutmaya başlıyorum.En azından detaylarını. İsteğim, yaşadıklarımı hatırlamak istediğim ayrıntılarıyla yazıya dökebilmek ve dünyanın herhangi bir yerinden erişebilmekti. İkincisi bakış açımı değiştirmek. Yaşama daha farklı bir pencereden bakmak istedim. Gördüklerimi incelemek, araştırmak, anlamak istedim.Fotoğraf çekerek, sorular sorarak. Bi belgeselci gibi. Belki de bi National Geographic kaşifi gibi :D.Bir diğeri paylaşmak. Sahip olduğum fikirleri ve hayatta karşıma çıkanları çevremdeki insanlara veya yolu buraya düşenlere bir şekilde aktarmak amacım.Bir kitap, bir belgesel veya bi yolculuğu paylaşmak, değer verdiğim bir konu hakkında konuşabilmek, sesimin olması.Belki de daha sonra üzerine goygoy yapabilmek için bahane yaratmak. Aynı zamanda benzer konularda bilgiye ihtiyaç duyan insanlar için kaynak oluşturmak da. Bi başkası anlaşılmak. Bu sefer biraz abartarak şunu söylemek istiyorum, bence modern insanın en büyük problemi anlaşılamaması. Siz kendi içinizde rengarenk bir hayal dünyasına sahip olsanız da birileri gelip bu dünyayı sizinle paylaşmadıktan sonra ,sanırım, pek de bir anlamı kalmıyor. Hayatın koşuşturmacasında birbirimizi anlamaya, gerçek anlamda tanışmaya fırsat bulamayabiliriz belki. Ben şansımı bir de böyle denemek istiyorum. Olur da yazdıklarım ilginizi çekerse, onlarda bir anlam bulursanız bi mesaj uzağınızdayım. Yaşama, doğaya ve kozmosa birbirine yakın pencerelerden bakmak eşine az rastlanır ama harika bir güzellik.Tüm bunların yanı sıra daha pragmatik; yazmayı öğrenmek,fotoğraf çekmek,kendime dair atıfta bulunabileceğim bir platform oluşturmak gibi nedenler de var tabi.

Şimdi şunu da söylemeliyim; her ne kadar yukarıda onca güzel sebep sıralasam da kendime veya başka herhangi birine çok harika yazılar yazacağıma dair söz vermiyorum. Yazamayabilirim, çok kötü yazıyor olabilirim. Belki de bi süre sonra sıkılıp bırakırım veya hiç yazmam. Amacım yalnızca denemek ve tüm bunları yaparken eğlenebilmek. 

Bu yazıyı yazarken çektiğim zorluğu aştığıma ve ilk adımı attığıma göre belki biraz da mutlu olabilirim. Güzel şeyler yaşayacağıma ve hayallerimin yolundan  gidebileceğime dair umutla..

Sevgiyle,

Selçuk.
